वेस्टइंडीज के कप्तान डेरेन सैमी ने इंग्लैंड के खिलाफ आईसीसी विश्व टी20 चैंपियनशिप के फाइनल में रविवार को यहां टास जीतकर पहले क्षेत्ररक्षण का फैसला किया। वेस्टइंडीज और इंग्लैंड दोनों ने अपनी टीमों में कोई बदलाव नहीं किया है।

लेग स्पिनर अमित मिश्रा ने आईपीएल में अपने 100वें मैच आज यहां अपनी गुगली का दिलकश नजारा पेश करके चार विकेट लिये जबकि बाद में क्विंटन डिकॉक ने दो जीवनदान का फायदा उठाकर नाबाद अर्धशतकीय पारी खेल दिल्ली डेयरडेविल्स को अपने घरेलू मैदान पर किंग्स इलेवन पंजाब को 39 गेंद शेष रहते हुए आठ विकेट से हराकर टी20 लीग के नौवें टूर्नामेंट में जीत की राह पकड़ी.

मिश्रा ने तीन ओवर में 11 रन देकर चार विकेट लिये और इस टी20 लीग में सर्वाधिक विकेट लेने वाले स्पिनर बने. कप्तान जहीर खान और क्रिस मौरिस ने भी कसी हुई गेंदबाजी की तथा एक एक विकेट लिया. उन्होंने किंग्स इलेवन को नौ विकेट पर 111 रन ही बनाने दिये. किंग्स इलेवन के केवल पांच बल्लेबाज दोहरे अंक में पहुंचे जिनमें सलामी बल्लेबाज मनन वोहरा ने सर्वाधिक 32 रन बनाये. इसके बाद डिकॉक (42 गेंदों पर नाबाद 59) और संजू सैमसन (33) ने दूसरे विकेट के लिये 91 रन की साझेदारी करके मैच को एकतरफा बनाने में कोई कसर नहीं छोडी. डेयरडेविल्स ने 13.3 ओवर में दो विकेट पर 113 रन बनाकर आसानी से लक्ष्य हासिल किया. डिकॉक की पारी में नौ चौके और एक छक्का शामिल है जबकि सैमसन ने 32 गेंदों पर तीन चौके और एक छक्का लगाया. डेयरडेविल्स की यह वर्तमान टूर्नामेंट में पहली जीत है जबकि किंग्स इलेवन को लगातार दूसरी हार का सामना करना पड़ा.

डेयरडेविल्स ने इसके बाद गति पकड़ी. डिकॉक का भाग्य पूरा साथ दे रहा था. रिद्धिमान साहा उन्हें स्टंप आउट करने से चूक गये और दक्षिण अफ्रीकी बल्लेबाज का इसका फायदा उठाकर अक्षर पटेल के अगले ओवर में तीन चौके जड़ दिये. सैमसन ने प्रदीप साहू पर लांग ऑन पर पारी का पहला छक्का लगाया जिससे इन दोनों बल्लेबाजों के बीच 50 रन की भागीदारी भी पूरी हुई. इन दोनों ने इसके बाद पूरी लय में बल्लेबाजी की. सैमसन ने ग्लेन मैक्सवेल का दो चौकों से स्वागत किया तो डिकॉक ने उनके ऑस्ट्रेलियाई साथी मिशेल जॉनसन पर दो चौके और एक छक्का लगाया. इससे उन्होंने 38 गेंदों पर अपना अर्धशतक भी पूरा किया.

पटेल ने सैमसन को बोल्ड किया लेकिन तब तक बहुत देर हो चुकी थी. पवन नेगी (नाबाद आठ) ने साहू पर विजयी छक्का लगाया.

इससे पहले जहीर ने टॉस जीतकर पहले गेंदबाजी का फैसला किया और अपने पहले तीन ओवरों में केवल आठ रन दिये. दूसरे ओवर में उन्होंने अपनी लाइन, लेंथ और मूवमेंट से वोहरा को काफी परेशान किया. इससे किंग्स इलेवन अपेक्षित शुरुआत करने में नाकाम रहा. उसने मुरली विजय का विकेट भी जल्दी गंवा दिया जिन्होंने आईपीएल में सर्वाधिक 12 बार रन आउट होने का नया रिकॉर्ड भी बनाया. जहीर ने कवर पर वोहरा का आसान कैच टपका दिया लेकिन तीसरे रन के लिये हुई गफलत में विजय रन आउट हो गये. आईपीएल में रन आउट होने के मामले में उन्होंने गौतम गंभीर और वेणुगोपाल राव को पीछे छोड़ा.

मार्श और मिलर के बाद मिश्रा ने किंग्स इलेवन के विस्फोटक बल्लेबाज ग्लेन मैक्सवेल को पवेलियन भेजा जो खाता भी नहीं खोल पाये. लांग ऑफ पर ब्रेथवेट ने दौड़ लगाकर अच्छा कैच लिया. मैक्सवेल इससे पहले भी डेयरडेविल्स के खिलाफ कभी नहीं चल पाये. उन्होंने चार मैचों में केवल 29 रन बनाये हैं. अगली बार गुगली पर वोहरा की बारी थी जिन्हें पता भी नहीं चला कि कब गेंद उनके बल्ले और पैड के बीच से निकलकर लेग स्टंप उखाड़ गयी. रिद्धिमान साहा ने आईपीएल में कुछ धमाकेदार पारियां खेली हैं लेकिन आज वह कोई बड़ा शाट खेलने से पहले रन आउट हो गये. अक्षर पटेल ने 22 गेंदों पर 11 और मिशेल जानसन ने 12 गेंदों पर चार रन बनाये. किंग्स इलेवन की पारी में दो छक्के लगे जिन्हें नौवें नंबर के बल्लेबाज मोहित शर्मा (आठ गेंद पर 15) और दसवें नंबर के प्रदीप साहू (12 गेंद पर नाबाद 18 रन) ने जमाया. इन दोनों के प्रयासों से ही टीम 100 रन के पार पहुंच पायी.