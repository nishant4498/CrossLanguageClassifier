अंतरराष्ट्रीय क्रिकेट परिषद की भ्रष्टाचार निरोधक इकाई ने भ्रष्ट गतिविधियों में शामिल रहने के दुष्परिणामों के बारे में खिलाड़ियों केा शिक्षित करने के लिये स्पॉट फिक्सिंग के दागी पाकिस्तान के तेज गेंदबाज मोहम्मद आमिर के वीडियो का उपयोग किया। 

बीसीसीआई को करारा झटका देते हुए बंबई हाई कोर्ट ने महाराष्ट्र में सूखे की स्थिति को देखते हुए 30 अप्रैल के बाद राज्य में होने वाले आईपीएल के सभी मैचों को शिफ्ट करने का आदेश दिया जिससे क्रिकेट बोर्ड को अब मई में होने वाले 13 मैचों के लिये नये वेन्यू 18 दिन के भीतर तलाशने होंगे.

इसके मायने हैं कि 29 मई को मुंबई में होने वाले फाइनल समेत 13 मैच महाराष्ट्र में नहीं हो सकते.

बीसीसीआई ने आश्वासन दिया था कि मुंबई और पुणे आईपीएल टीमें मुख्यमंत्री सूखा राहत कोष में पांच पांच करोड़ रूपये देने को तैयार हैं लेकिन अदालत ने यह दलील नहीं मानी.

जस्टिस वी एम कनाडे और एम एस कर्णिक की खंडपीठ ने कहा ,‘‘ हम स्वीकार करते हैं कि आईपीएल मैच राज्य से स्थानांतरित करना कोई हल नहीं है लेकिन महाराष्ट्र में सूखे की स्थिति से निपटने की दिशा में यह शुरूआत हो सकती है. लोग राज्य में जलसंकट के कारण दम तोड़ रहे हैं. अदालत उनकी विपदा को अनदेखा नहीं कर सकती.’’

यह फैसला एनजीओ ‘लोकसत्ता मूवमेंट’ द्वारा दाखिल जनहित याचिका पर सुनवाई के दौरान दिया गया . राज्य से आईपीएल के सभी मैच स्थानांतरित करने की मांग करते हुए याचिका में कहा गया था कि मैदान के रखरखाव के लिये 60 लाख लीटर से अधिक पानी खर्च हो रहा है . अदालत ने यह भी कहा कि महाराष्ट्र के कई जिलों में सफाई के लिये भी पानी नहीं मिल रहा है और स्टेडियमों के रख रखाव के लिये जो पीने योग्य नहीं पानी इस्तेमाल हो रहा है , उसे इन जिलों में इस्तेमाल किया जा सकता है .

अदालत ने कहा ,‘‘ ऐसे मामलों में लोग उम्मीद कर रहे थे कि बीसीसीआई , महाराष्ट्र क्रिकेट संघ और बंबई क्रिकेट संघ खुद आगे आकर महाराष्ट्र से बाहर मैच स्थानांतरित करते लेकिन ऐसा हुआ नहीं . अब अदालत के पास बीसीसीआई को मैच महाराष्ट्र से बाहर स्थानांतरित करने का निर्देश देने के अलावा कोई चारा नहीं बचा .’’ इसने कहा ,‘‘ महाराष्ट्र में 30 अप्रैल के बाद होने वाले सभी मैच दूसरे राज्य में स्थानांतरित करने होंगे . हम अधिकारियों को जरूरी इंतजाम के लिये 15 दिन का समय दे रहे हैं .’’ इससे पहले रायल वेस्टर्न इंडिया टर्फ क्लब ने बीसीसीआई के जरिये अदालत में दलील दी थी कि वह मुंबई और पुणे स्टेडियमों की पिचों के रखरखाव के लिये 60 लाख लीटर से अधिक सीवेज का पानी देगा .

बीसीसीआई के वकील रफीक दादा ने आज अदालत से कहा था कि क्रिकेट बोर्ड और आईपीएल टीमें उतना ही सीवेज का पानी खरीदकर सूखाग्रस्त इलाकों में भेजने को तैयार है .

