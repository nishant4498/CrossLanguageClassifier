पाकिस्तान के आईसीसी विश्व टी20 में लचर प्रदर्शन के लिये आलोचनाएं झेल रहे शाहिद अफरीदी ने रविवार को कप्तानी से इस्तीफा दे दिया लेकिन वह खेल के सबसे छोटे प्रारूप में खेलना जारी रखेंगे। अफरीदी की अगुवाई वाली टीम भारत में विश्व टी20 के सेमीफाइनल में पहुंचने में नाकाम रही थी। इस बीच उन्हें अपनी टिप्पणियों के लिये भी आलोचनाएं झेलनी पड़ी थी। 

 न्यूजीलैंड के बेहतरीन बल्लेबाज केन विलियमसन विज़़डन क्रिकेटर ऑफ द ईयर 2015 चुने गए हैं. केन न्यूजीलैंड क्रिकेट टीम के पहले खिलाड़ी हैं जिन्हें विज़़डन ने ये खिताब दिया है. इतना ही नहीं अपने पूर्व कप्तान ब्रैंडन मैक्कलम के साथ केन साल 2015 के पांच सर्वश्रेष्ठ खिलाड़ी में भी शामिल हुए हैं. न्यूजीलैंड महिला क्रिकेट टीम की कप्तान सूजी बेट्स को महिला क्रिकेटर ऑफ द ईयर चुना गया.

विलियमसन से पहले ऑस्ट्रेलिया के रिकी पोंटिंग, शेन वार्न, माइकल क्लार्क, भारत के सचिन तेंदुलकर, वीरेन्द्र सहवाग(दो बार), श्रीलंका के मुथैया मुरलधरन, कुमार संगाकारा (दो बार), साउथ अफ्रीका के जैक कैलिस, डेल स्टेन और इंग्लैंड के एंड्र्यू फिलंटॉफ विजडन क्रिकेटर ऑफ द ईयर बन चुके हैं.

केन और मैक्कलम के आलावा इंग्लैंड के ऑल राउंडर बेन स्टोक्स, जॉनी बैरस्टो और ऑस्ट्रेलिया के स्टीव स्मिथ को साल के पांच बेहतरीन खिलाड़ी में रखा गया.

केन ने साल 2015 में 65.65 के औसत से कुल 2692 रन बनाए. जो एक कैलेंडर ईयर में कुमार संगाकारा (2868 रन), रिकी पोंटिंग (2833 रन) के बाद तीसरा सबसे बड़ा स्कोर है. 8 टेस्ट में केन ने 1172 रन और पांच शतक लगाए जो न्यूजीलैंड के लिए अब तक का सबसे बड़ा स्कोर है.