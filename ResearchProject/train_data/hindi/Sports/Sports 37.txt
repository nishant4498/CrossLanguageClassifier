भारतीय कप्तान महेंद्र सिंह धोनी ने न्यू जीलैंड के महान क्रिकेटर मार्टिन क्रो के निधन पर शोक व्यक्त करते हुए उन्हें अपने अन्य साथियों की तरह ही ‘बेहतरीन इंसान’ करार दिया। उन्होंने कहा, 'सच कहूं तो मैंने मार्टिन क्रो को खेलते हुए ज्यादा नहीं देखा है क्योंकि मेरी मैच देखने में बहुत दिलचस्पी नहीं थी। लेकिन मैंने उनके बारे में काफी सुना था। लेकिन न्यू जीलैंड के खिलाड़ियों के मामले में जैसा 99 फीसदी होता है, वे बेहतरीन इंसान होते हैं। 

ड्वेन ब्रावो की धारदार गेंदबाजी के बाद सलामी बल्लेबाज एरोन फिंच के अर्धशतक की बदौलत गुजरात लायंस ने इंडियन प्रीमियर लीग में किंग्स इलेवन पंजाब को पांच विकेट से हराकर आईपीएल में जीत के साथ आगाज किया. आईपीएल में पदार्पण कर रहे लायंस ने पंजाब के 162 रन के लक्ष्य का पीछा करते हुए फिंच की 47 गेंद में 12 चौकों की मदद से खेली 74 रन की पारी की बदौलत 17.4 ओवर में पांच विकेट पर 162 रन बनाकर जीत दर्ज की. फिंच ने कप्तान सुरेश रैना (20) के साथ दूसरे विकेट विकेट के लिए 4.3 ओवर में 51 जबकि दिनेश कार्तिक (26 गेंद में नाबाद 41) के साथ तीसरे विकेट के लिए 6.2 ओवर में 65 रन की साझेदारी भी की.
पंजाब ने मुरली विजय (42), मनन वोहरा (38) और मार्कस स्टोइनिस (33) की उम्दा पारियों की बदौलत छह विकेट पर 161 रन का स्कोर खड़ा किया. विजय और वोहरा के बीच पहले विकेट की 8.2 ओवर में 78 रन की साझेदारी से पंजाब की टीम एक समय बड़े स्कोर की ओर बढ़ रही थी लेकिन ब्रावो (22 रन पर चार विकेट) और रविंद्र जडेजा (30 रन पर दो विकेट) ने उसकी उम्मीदों को पानी फेर दिया.
लक्ष्य का पीछा करने उतरे लायंस की शुरूआत खराब रही. तेज गेंदबाज संदीप शर्मा के पहले ओवर में ही विकेटकीपर रिद्धिमान साहा ने ब्रैंडन मैकुलम (00) को स्टंप कर दिया.
सलामी बल्लेबाज फिंच और रैना ने तेजी से 51 रन जोड़कर पारी को संभाला. फिंच ने तेज गेंदबाज मिशेल जॉनसन पर दो चौके मारे जबकि रैना ने संदीप की गेंद को लॉग ऑफ पर छह रन के लिए भेजा. फिंच ने तेज गेंदबाज मोहित शर्मा का स्वागत लगातार दो चौकों के साथ किया.
दिनेश कार्तिक ने बायें हाथ के स्पिनर अक्षर पटेल पर चौके से खाता खोला जबकि फिंच ने भी बाउंड्री लगाई. फिंच ने स्टोइनिस पर दो चौकों के साथ 32 गेंद में अर्धशतक पूरा किया. फिंच ने कार्तिक के साथ मिलकर 11वें ओवर में टीम का स्कोर 100 रन के पार पहुंचाया. उन्होंने प्रदीप साहू पर भी चौका जड़ा लेकिन इस लेग स्पिनर की गेंद को आगे बढ़कर खेलने की कोशिश में स्टंप हो गए.
लायंस को अंतिम आठ ओवर में जीत के लिए 45 रन की दरकार थी. रविंद्र जडेजा आठ रन बनाने के बाद रन आउट हुए जबकि इशान किशन 11 रन बनाने के बाद जानसन का शिकार बने लेकिन कार्तिक ने ब्रावो (नाबाद 02) के साथ मिलकर टीम को जीत दिला दी. कार्तिक ने अपनी पारी में सात चौके मारे.
इससे पहले पंजाब की टीम अंतिम नौ ओवर में 63 रन ही जोड़ सकी. स्टोइनिस (22 गेंद में 33 रन) और रिद्धिमान साहा (25 गेंद में 20) ने पांचवें विकेट के लिए 55 रन जोड़कर टीम का स्कोर 160 रन के पार पहुंचाने में अहम भूमिका निभाई.
रैना ने टॉस जीतकर पहले गेंदबाजी करने का फैसला किया लेकिन विजय और वोहरा की सलामी जोड़ी ने पंजाब को शानदार शुरूआत दिलाई.
विजय ने शुरूआत में अधिक आक्रामक रवैया अपनाया. प्रदीप सांगवान की लगातार गेंदों पर छक्का और चौका जड़ने के बाद उन्होंने प्रवीण कुमार पर भी चौका मारा. उन्होंने सांगवान के अगले ओवर में भी दो चौके जड़े.
वोहरा ने लड्डा के अगले ओवर में भी लगातार गेंदों पर छक्का और चौका जड़ा. दायें हाथ के इस बल्लेबाज ने जडेजा की गेंद को भी डीप मिडविकेट के उपर से छह रन के लिए भेजा लेकिन दिनेश कार्तिक ने अगली गेंद पर उन्हें स्टंप कर दिया. उन्होंने 23 गेंद का सामना करते हुए चार चौके और दो छक्के मारे.
कप्तान डेविड मिलर ने जडेजा पर चौके के साथ खाता खोला. जडेजा ने अपने अगले ओवर में विजय को बोल्ड किया लेकिन मिलर ने ओवर की अंतिम गेंद पर एक और छक्का जड़ दिया. विजय ने 34 गेंद का सामना करते हुए पांच चौके और एक छक्का मारा.
विजय के आउट होने के बाद अंतरराष्ट्रीय क्रिकेट के दो सबसे आक्रामक बल्लेबाज मिलर (15) और ग्लेन मैक्सवेल (02) एक साथ क्रीज पर थे लेकिन ब्रावो ने अपने दूसरे ओवर में इन दोनों को बोल्ड किया और इसके साथ टी20 क्रिकेट में 300 विकेट चटकाने वाले दुनिया के पहले और सबसे सफल गेंदबाज बने. उन्होंने श्रीलंका और मुंबई इंडियन्स के तेज गेंदबाज लसिथ मलिंगा (299 विकेट) को पीछे छोड़ा. पंजाब ने 11 रन के भीतर तीन विकेट गंवाए जिससे टीम संकट में आ गई.
साहा और स्टोइनिस ने विकेटों का पतन रोका लेकिन यह साझेदारी धीमी रही. स्टोइनिस ने कुछ अच्छे शॉट खेले लेकिन साहा बिलकुल भी सहज नहीं दिखे. ब्रावो ने पारी के अंतिम ओवर में इन दोनों को लगातार गेंदों पर पवेलियन भेजा. स्टोइनिस ने अपनी पारी में चार चौके मारे जबकि साहा एक भी बाउंड्री नहीं लगा पाए.